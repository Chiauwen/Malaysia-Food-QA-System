Masakan yang dibawa oleh etnik India ke Malaysia telah banyak mendapat tempat di hati masyarakat setempat. Pelbagai hidangan tradisi India yang unik dan enak boleh didapati di Malaysia sama ada di kedai-kedai mahupun dipesan dalam talian.
Mari kita lihat enam makanan tradisional dari India yang terkenal di Malaysia:
 
Roti Nan
Roti nan atau nama lainnya roti tempayan adalah makanan yang popular di India. Namun ia juga makanan ruji di beberapa negara lain seperti di Pakistan dan Sri Lanka. 
Makanan yang diperbuat daripada tepung gandum beragi yang dipanggil 'atta' di India ini menggunakan kaedah masakan yang unik. Iai dibakar di dalam tempayan. Roti ini biasanya dicicah dengan kuah dhal dan kari serta ditambah dengan ayam tanduri bersama perahan limau.
Kebanyakan restoran India di Malaysia biasanya menyediakan hidangan ini pada waktu malam. Di Malaysia, terdapat pelbagai jenis naan seperti nan keju, nan bawang putih dan sebagainya. Harga nan pula bergantung pada jenis naan tersebut.
 
Tose
Terdapat pelbagai ejaan buat nama roti ini. Tosai, tose atau dosa adalah salah sejenis makanan tradisional India yang mempunyai ramai peminat.
Ia diperbuat daripada beras dan kacang dal hitam bersama beberapa rempah sebagai perasa. Ia biasanya dihasilkan dalam dua jenis iaitu tebal atau garing. 
Mempunyai rasa yang sedikit masam, tose selalunya dilengkapi dengan kuah kelapa dan kari ayam untuk dicicah. Ia juga hadir dalam beberapa jenis seperti tose telur atau tosebawang. 
Lazimnya dimakan waktu sarapan, tetapi kebanyakan kedai menyediakannya sepanjang masa. 
Harga tose boleh didapati dalam lingkungan RM 1.50 hingga RM 2.50.
 
Idli
Idli atau nama lainnya kuih beras kukus adalah sejenis makanan sarapan pagi yang berasal daripada selatan India. 
Bentuknya seperti putu piring tetapi sedikit tebal dan mempunyai tekstur yang lembut serta berwarna putih. Kebiasaannya, ia dimakan sejurus keluar dari alat kukus dan dibanjiri bersama kuah kari.
Isi kandungan idli terdiri daripada campuran kacang dal hitam, beras dan ia diperap sebelum dikukus.
Idli boleh didapati di kedai mamak atau kedai makanan India dan harga bagi satu idli dalam lingkungan RM 0.50 hingga RM 1.00.
 
Puri
Puri adalah sejenis makanan yang  biasanya dijadikan sarapan dan kadang dikudap sebagai makanan ringan. 
Ia berasal daripada subbenua India yang merangkumi negara India, Pakistan dan Bangladesh. 
Diperbuat daripada tepung gandum sama ada tepung atta atau suji (tepung gandum kasar), ia digoreng dengan kaedah melumurkan minyak sapi atau minyak sayuran di atasnya dan dibiarkan mengembang bulat seakan-akan bola. 
Puri yang dimasak akan menghasilkan warna coklat keemasan dan teksturnya rangup. Sungguh enak dimakan bersama kuah dal atau kacang buncis masala. 
Di Malaysia, anda boleh mendapatkan puri di kedai mamak dengan harga antara RM 1.50 hingga RM 2.50 sekeping.
 
Wade
Wade atau vadai adalah sejenis kuih tradisional India yang amat popular dan digemari oleh ramai orang di Malaysia. Sejenis makanan yang popular dalam kalangan masyarakat India Selatan, vadai mempunyai dua jenis. 
Yang pertama adalah masala vadai yang diperbuat daripada kacang dal dan kentang serta dimakan bersama hirisan cili dan bawang manakala yang kedua ialah ulundu Vadai yang diperbuat daripada tepung beras yang enak dimakan bersama kuah kari. 
Kedua-duanya digoreng bersama minyak panas. Kebiasaannya, kuih ini boleh didapati di pasar malam atau di kedai mamak. 
Dianggarkan harga satu vadai sekitar RM 1.00 bergantung kepada saiz kuih ini dihasilkan.
 
Roti Canai
Roti canai adalah makanan asal India yang paling popular di Malaysia. Ia telah dicipta oleh etnik Tamil dari India.
Roti canai diperbuat daripada tepung dan kemudian akan ditebar lalu dimasak di atas kuali yang panas. Kebanyakannya berbentuk bulat, ia dicicah bersama kuah dal atau kari kambing mengikut citarasa masing-masing.
Ada pelbagai cara untuk menikmati roti canai, antaranya roti canai yang dibanjiri kuah, roti canai bersama telur dan sebagainya. 
Harga roti canai dianggarkan dalam lingkungan RM 1.00 hingga RM 2.00 sekeping. Ia pasti terdapat di semua restoran India dan beberapa restoran makanan Melayu yang ada di Malaysia. 


