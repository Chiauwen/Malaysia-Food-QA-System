Selamat Hari Deepavali, pelawat PropSocial!
Deepavali, atau pesta cahaya, dirayakan oleh komuniti Hindu pada bulan ke tujuh di dalam kalendar Hindu sempena memperingati kepulangan Dewa Rama dan isterinya Dewi Sita ke tempat kelahiran di Ayodhya selepas 14 tahun dibuang negeri, sebagai lambang kejayaan sebuah kebaikan menakluk kejahatan. Pesta keagamaan ini jatuh sehari sebelum bulan baharu menurut kalendar kaum Hindu. Upacara kesyukuran dan pembersihan akan bermula di kuil-kuil dan altar rumah di seluruh negara.

Perhiasan “kolam” yang kini dipaparkan di KLIA2. Kolam membawa makna kegembiraan, kesyukuran dan cahaya ketika perayaan Deepavali.
Apa yang anda fikirkan bila mendengar perkataan Deepavali? Cuti? Bukan itu saja. Pastilah juadahnya! Seperti perayaan lain di Malaysia, tarikan utama Deepavali selalunya ialah makanan, kerana apakah lagi cara terbaik bagi meraikan perayaan berwarna-warni penuh tradisi ini kalau tidak dengan menikmati juadah yang serba-serbi sedap dan istimewa, kerana hakikatnya kita rakyat Malaysia memang kuat makan.
Pada dinihari Deepavali, penganut Hindu akan mengadakan upacara mandi minyak yang menandakan penyucian jiwa dan badan sebelum mereka bergerak ke kuil-kuil untuk bersembahyang dan menjalankan upacara keagamaan. Di sepanjang hari seterusnya pula, mereka akan mengadakan rumah terbuka untuk ahli keluarga, para tetamu, rakan-rakan dan jiran tetangga dengan memenuhi citarasa semua dengan juadah India yang cukup membuka selera.

1. Ladoo
Ladoo ialah pemanis mulut yang paling penting pada hari Deepavali, dan ianya adalah makanan istimewa bersaiz bola golf yang berwarna-warni. Ada banyak jenis ladoo untuk dipilih, iaitu bebola minyak sapi, ladoo buah kering, ladoo kekacang, dan yang paling biasa dihidang ialah ladoo berperisa air gula seperti ladoo air mawar, yang pastinya akan memberi rasa semanis syurga kepada deria rasa anda.

2. Gula-gula Kelapa
Gula-gula kelapa ialah gula-gula yang padat, manis dan berasaskan susu. Pemanis mulut jenis mithai (manisan India) ini adalah pembuka selera klasik kaum India yang tiada siapa akan menolak. Gula-gula kelapa adalah diperbuat daripada kelapa, susu pekat dan gula yang kesemuanya dimasak sehingga memejal. Dari segi bentuk, gula-gula kelapa lazimnya dipotong kepada bentuk-bentuk petak, berlian atau pun bulat.

3. Jalebi
Jalebi adalah kuih kecil berwarna kuning cerah dan seakan-akan kek funnel. Ia diperbuat daripada adunan tepung kosong yang digoreng dalam bentuk pretzel atau bulat, dan kemudian direndam dalam air gula safron untuk mendapatkan warna kejingga-jinggaan. Untuk menjadikan lapisan luar kuih itu rangup, ia direndam di dalam air gula safron lalu dikeringkan. Kuih ini mempunyai tekstur yang kenyal dengan lapisan luar yang bergula. Jalebi semestinya akan melonjakkan citarasa anda.

4. Payasam
Payasam ialah puding enak berasaskan susu yang berasal dari sub-benua India dan diperbuat daripada gandum hancur atau pun vermiseli bercampurkan susu dan gula. Ia kemudian diberi perasa seperti buah pelaga, buah kismis, safron, kacang gajus, kacang pistasio dan buah badam, dan selalunya dihidangkan ketika waktu makan atau sebagai pencuci mulut. Hidangan ini memberikan sentuhan baru ke atas puding klasik biasa bagi menggamit selera anda.

5. Murukku
Murukku ialah perkataan Tamil yang bermaksud “berpintal.” Makanan tradisi yang sering dikaitkan dengan Deepavali, Murukku adalah salah satu makanan ringan istimewa yang boleh dijumpai di hampir setiap rumah penganut Hindu semasa perayaan Deepavali. Murukku adalah snek goreng penuh rasa yang diperbuat daripada campuran lentil hitam, tepung beras dan perasa seperti cili dan biji karom (ajwain) untuk memberikan rasa yang hebat. Yang luar biasanya, walaupun kerepek rangup ini digoreng, ia tidak berminyak langsung.


