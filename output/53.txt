30 Makanan Tradisional Melayu Paling Popular di Malaysia



Di Malaysia, terdapat pelbagai jenis makanan tradisional Melayu warisan zaman berzaman yang begitu popular dan diminati ramai. Masyarakat Melayu zaman dahulu sering menggunakan bahan masakan yang bersumberkan alam semulajadi seperti tumbuh-tumbuhan, daun-daun kayu, pucuk sayuran dan sebagainya. Tanpa disedari, daripada bahan-bahan tersebut terciptalah makanan tradisional Melayu yang kini menjadi kegemaran kita semua. Adakalanya, ia juga diterapkan di dalam adat istiadat dimana makanan ini akan dihidangkan khas hanya pada musim perayaan atau majlis tertentu sahaja. Jom kita lihat apakah makanan tradisional Melayu yang paling popular di Malaysia. Makanan tradisional Melayu yang sangat popular dan paling mendapat sambutan ramai adalah lemang. Ya, Lemang adalah salah satu makanan kegemaran masyarakat Melayu yang terkenal sejak zaman dahulu lagi. Bahan-bahan ini akan dimasak perlahan-lahan di dalam buluh yang di dalamnya sudah dibalut dengan daun pisang. Bukan sahaja musim perayaan, lemang juga seringkali dijual di pasar malam, pasar pagi dan pasar tani pada setiap minggu. Lemang enak dimakan bersama serunding dan juga aneka rendang. Ketupat adalah ikon makanan tradisional Melayu yang kebiasaannya sangat popular ketika Hari Raya Aidilfitri. Manakan tidak, ketupat cukup sedap dimakan bersama rendang ayam atau daging ketika Hari Raya. Rasanya tidak lengkap berhari raya tanpa ketupat. Ada dua jenis ketupat yang terkenal di Malaysia iaitu ketupat nasi dan ketupat Palas. Ketupat nasi diperbuat daripada daun kelapa dan beras nasi manakala ketupat palas pula daripada daun palas dan beras pulut. Salah satu makanan tradisional Melayu yang menjadi kegemaran ramai tak kira kaum dan bangsa di Malaysia adalah rendang. Terdapat pelbagai jenis rendang di Malaysia dan tidak terhad kepada rendang ayam dan daging sahaja. Ada rendang kerang, rendang paru, rendang siput, rendang pucuk-pucuk kayu dan sebagainya. Boleh dikatakan di setiap negeri pasti ada resepi dan keunikan rendangnya yang tersendiri. Contohnya di Perak terkenal dengan rendang Tok dan di Negeri Sembilan pula sangat sinonim dengan rendang itik dan rendang kerbau. Lebih istimewa lagi di Negeri Sembilan dan Melaka, ada beberapa jenis rendang yang berasaskan pucuk-pucuk kayu dan cukup digemari penduduk di sini seperti rendang pucuk ubi dan rendang maman. Cara memasak rendang jenis ini agak berbeza dan mengambil masa yang agak lama membuatkan tak ramai yang sanggup menyediakannya. Namun begitu, ia sangat sedap dan berkhasiat kerana diperbuat daripada daun pucuk ubi dan daun-daun kayu. Dodol juga ada bermacam-macam variasi dan masing-masing mempunyai resepi dan keunikannya yang tersendiri. Dodol cair atau penganan cair adalah salah satu jenis dodol yang hanya boleh didapati di beberapa kawasan di sekitar Melaka dan Negeri Sembilan. Dodol mengambil masa lebih kurang 2 hingga 4 jam untuk siap dimasak. Walau agak lama, tetapi sangat berbaloi kerana dodol diminati ramai dan sangat enak. Jika cukup peralatan dan bahan-bahannya, anda juga boleh mengacau dodol sendiri di rumah. Dodol bukan hanya disediakan pada musim perayaan sahaja, malah ia juga amat popular sebagai produk jualan dan cenderahati di kawasan tumpuan pelancong. Dikategorikan sebagai salah satu kuih lama atau kuih tradisi, kuih bahulu asalnya bewarna coklat kuning-kekuningan. Setelah zaman berganti zaman, terdapat pelbagai jenis kuih bahulu yang dimodenkan seperti bahulu pandan, bahulu coklat dan sebagainya. Walaupun mengikut peredaran masa, kuih bahulu tradisional tetap menjadi kegemaran ramai. Kanak-kanak juga meminati kuih ini kerana ianya sangat lembut dan sedap. Wajik adalah sejenis makanan tradisional Melayu yang

boleh dikategorikan sebagai manisan. Terdapat beberapa jenis wajik yang popular di Malaysia seperti wajik sirat dan wajik durian. Wajik yang diperbuat daripada bahan asasnya iaitu pulut, gula dan santan ini sering dijadikan sebagai hidangan pemanis mulut ketika perayaan, majlis dan kenduri-kendara. Sama seperti rendang, serunding juga adalah hidangan lauk yang menyelerakan jika dimakan bersama ketupat mahupun lemang. Antara serunding yang menjadi pilihan ramai adalah serunding ayam dan daging. Rempah ratus yang ditambah dalam serunding ini menjadikan baunya harum dan rasanya amat sedap. Sudah tentulah makanan tradisional Melayu ini menjadi pilihan ramai terutamanya jika ada majlis-majlis atau perayaan. Laksa pun tidak kurang hebatnya. Bahkan laksa mempunyai peminat yang tegar khususnya di kawasan utara semenanjung Malaysia. Terdapat pelbagai jenis laksa yang berbeza-beza mengikut lokasi dan negeri. Antara versi laksa yang terkenal ialah seperti Laksa Penang, Asam Laksa, Laksa Johor, Laksa Pulas Kuala Kangsar, Laksa Terengganu, Laksa Kuala Perlis, Laksa Kedah, Laksa Sarawak, Laksa Gebok Pahang dan Laksam. Satay atau sate ialah sajian daging yang telah diperap dengan rempah dan kemudiannya dipanggang di atas api arang sehingga garing. Satay selalunya dihidang bersama timun, bawang, nasi impit dan kuah kacang. Selain popular di kalangan penduduk setempat, satay juga amat digemari pelancong luar dan rata-rata akan repeat makan satay sekiranya berkunjung lagi ke Malaysia. Ramai yang gemarkan tapai terutamanya tapai pulut. Selain itu, terdapat juga tapai ubi kayu. Namun yang lebih popular adalah tapai pulut kerana keenakan dan keunikan rasanya yang tersendiri. Cara penyediaannya tidak sukar dimana ia menggunakan pulut beras atau ubi kayu, sedikit gula dan ragi. Bahan-bahan tersebut akan dicampur bersama dan kemudiannya dibungkus menggunakan daun tapai. Selepas 3 hari diperam, ia sudah boleh dimakan. Cara penyediaannya adalah semulajadi, menarik bukan? Acar buah adalah salah satu pembuka selera yang selalu menjadi pilihan ramai terutamanya pada bulan Ramadhan. Ramai yang suka menikmati acar buah bersama nasi panas ketika bersahur dan berbuka puasa. Buat yang tak ada selera, boleh cuba acar buah. Acar buah diperbuat daripada cili kering, bawang merah, bawang putih, halia, buah jeruk seperti ceri, mangga dan lain-lain lagi. Selain itu, terdapat juga beberapa perisa tambahan yang digunakan seperti jintan dan bijan sangai. Asam pedas merupakan antara makanan tradisional Melayu yang terkenal di seluruh Malaysia terutamanya di Melaka dan Johor. Hidangan yang popular ini menggunakan ikan kembung, ikan terubuk, ikan merah, ikan tenggiri dan lain-lain sebagai bahan utama asam pedas mengikut Kesesuaian. Tahukah anda, dengan sedikit tambahan belacan boleh menjadikan asam pedas sangat sedap dan berbau harum. Dikategorikan di dalam kumpulan ikan masin, ikan pekasam adalah satu hidangan lauk pembuka selera yang sangat sedap dimakan bersama nasi panas, sambal belacan dan ulam-ulaman. Ikan pekasam diperbuat daripada beras yang dikisar seterusnya digaul dan diperam bersama aneka ikan-ikan seperti ikan sepat, ikan kembung, ikan lampan, ikan tilapia, ikan puyu dan sebagainya. Jika tahu caranya, anda pun boleh menghasilkannya ikan pekasam sendiri di rumah. Cuma kena ada minat dan sedikit kerajinan. Sewaktu kita masih kecil, ibu pasti pernah menyajikan lempeng untuk kita bukan? Ia adalah makanan yang paling mudah untuk disediakan. Lempeng terbahagi kepada lempeng biasa dan juga lempeng kelapa. Adakalanya lempeng dimakan bersama sambal atau gula dan sesuai dihidang. Adakalanya lempeng dimakan bersama sambal atau gula dan sesuai dihidang. Siapa sangka otak-otak yang diperbuat daripada isi ikan dan kelapa boleh menjadi satu hidangan yang begitu sedap dan menyelerakan. Pada asalnya, masyarakat perkampungan nelayan yang memulakan legasi ini dan akhirnya ia menjadi terkenal sebagai salah satu makanan yang begitu popular di Malaysia terutamanya di kawasan pantai timur. Kalau tinggal di kampung, pasti nenek akan sajikan nasi ulam berasaskan ulam- ulaman yang kita sendiri tidak tahu namanya. Nasi ulam bukan sahaja sangat berkhasiat, tetapi sangat sedap jika dimakan bersama sambal atau begitu sahaja. Baunya pula amat harum sekali. Nasi lemak rasanya sudah tidak perlu diperkenalkan lagi. Sudah terkenal di seluruh dunia. Pelancong asing yang berkunjung di Malaysia juga selalunya akan memilih nasi lemak sebagai sarapan pagi untuk dicuba. Nasi lemak tidak akan lengkap tanpa adanya sambal ikan bilis yang sangat lazat dan menjadi kegilaan ramai. Namun, ia juga boleh dimakan bersama lauk-lauk lain seperti rendang ayam, sambal ayam dan macam-macam lagi. Nasi kerabu mempunyai banyak versinya yang tersendiri dan makanan tradisional Melayu ini masih lagi terkenal dan digemari ramai. Makanan ini bermula daripada Malaysia dan seterusnya berkembang ke Brunei yang juga merupakan gugusan kepulauan Melayu dahulunya. Nasi kerabu cukup popular di pantai timur semenanjung Malaysia terutamanya Kelantan dan Terengganu. Selain nasi kerabu, nasi dagang juga cukup terkenal di pantai timur khususnya Terengganu dan begitu digemari penduduk setempat. Nasi dagang biasanya di makan bersama kuah seakan gulai yang dimasak menggunakan rempah khas. Lauknya pula haruslah ikan tongkol atau dikenali sebagai ikan aye serta acar timun. Ubi rebus pernah menjadi makanan ruji bagi masyarakat Melayu pada zaman Jepun dahulu. Akibat susah mendapatkan beras, ubi rebus mampu mengenyangkan dan memberi manfaat kesihatan terbaik. Ia sering dimakan begitu sahaja ataupun dimakan bersama dengan kelapa parut.