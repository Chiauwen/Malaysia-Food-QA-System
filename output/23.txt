Tabaloi merupakan makanan tradisional Kaum Melanau. Tabaloi diproses dengan dua cara iaitu dengan menggunakan cara tradisional atau moden. Satu kajian Etnografi tentang cara- cara pembuatan Tabaloi telah dijalankan di Kampung Tutus Hilir, Mukah. 



Menurut penduduk kampung, asal-usul Tabaloi adalah tidak begitu diketahui. Penduduk kampung menceritakan bahawa Tabaloi merupakan snek yang dimakan semasa mereka menjalankan proses membuat sagu. Tabaloi pada zaman dahulu adalah berbeza berbanding Tabaloi yang dihasilkan pada zaman sekarang. Pada zaman dahulu, Tabaloi dihasilkan secara tradisional dengan menggunakan belanga yang besar. Peralatan yang digunakan adalah berbeza kerana belanga yang digunakan adalah ditebuk lubang di bahagian bawahnya. Dalam cara pembuatan tradisional, satu adunan Tabaloi akan mengambil masa selama 1 hari untuk diadun iaitu dari pukul 4 pagi sehingga pukul 7 malam. Manakala pembuatan cara moden pula, Tabaloi dihasilkan dengan menggunakan mesin iaitu mesin parut kelapa, mesin pengadun dan ketuhar.



Dalam proses pembuatan Tabaloi cara tradisional, bahan- bahan yang diperlukan adalah telur itik, daun pisang emas, tepung sagu dan isi kelapa. Manakala dalam proses pembuatan moden pula, bahan- bahan yang diperlukan adalah telur ayam, tepung sagu,isi kelapa, daun pisang emas, perisa tambahan lain seperti kunyit, milo, strawberi dan pandan. Pembuatan Tabaloi terdiri daripada beberapa proses.