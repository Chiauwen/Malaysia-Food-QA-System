ABSTRAK

Ketupat palas diisytiharkan sebagai salah satu makanan tradisi Melayu yang masih kekal hingga ke hari ini. Namun begitu, kewujudan makanan tradisi ini begitu tercabar dengan kehadiran pelbagai jenis makanan kontemporari. Kajian ini dijalankan untuk mengukur maklum balas emosi peserta berbangsa Melayu terhadap makanan tradisi Melayu (iaitu ketupat palas) dan makanan kontemporari (iaitu burger, hotdog dan piza) melalui pendekatan visualisasi. Empat keping gambar makanan (ketupat palas, burger, hotdog dan piza) dipertontonkan kepada 121 peserta berbangsa Melayu dalam kalangan pelajar di sebuah universiti tempatan. Para peserta memberi maklum balas tentang keadaan emosi mereka dengan menggunakan skala bukan verbal yang berkadar dari satu (valensi rendah)

hingga sembilan (valensi tinggi). Ujian padanan-t dilakukan untuk melihat perbezaan (1) ketupat palas dengan burger; (2) ketupat palas dengan hotdog dan (3) ketupat palas dengan piza. Keputusan kajian menunjukkan bahawa skor emosi (valensi) bagi makanan kontemporari adalah lebih tinggi berbanding makanan tradisi Melayu iaitu ketupat palas. Keputusan ini menunjukkan kecenderungan peserta Melayu dalam memilih makanan kontemporari. Namun begitu, kajian ini perlu melihat faktor lain yang boleh mempengaruhi keputusan kajian seperti variasi sosio-demografi (kawasan geografi, kumpulan umur, pendidikan dan sebagainya) selain mengambil kira limitasi dalam pendekatan visualisasi.



PENDAHULUAN

Sejarah Ketupat Palas dan Bangsa Melayu

Ketupat palas ialah sejenis makanan tradisi yang diyakini merupakan satu warisan

peninggalan nenek moyang orang Melayu. Jabatan Warisan Negara Malaysia telah

memberikan pengiktirafan terhadap ketupat palas dengan mewartakan makanan



Ketupat Palas Warisan Melayu



tradisional ini sebagai salah satu makanan tradisi warisan Melayu (Department of National Heritage 2018). Makanan tradisi ini dikenali sebagai ketupat palas kerana bahagian luarnya dibungkus dengan daun palas yang diambil dari pokok palas. Manakala isi dalam ketupat pula dibuat daripada beras pulut. Dalam pembuatan ketupat palas, beras pulut ini dimasukkan ke dalam kelongsong daun ketupat yang telah dianyam sebelum direbus di dalam air panas. Pembuatan ketupat palas merupakan satu kesenian nenek moyang yang perlu dipelihara di mana ia memerlukan kemahiran dan ketelitian dalam pembuatan kelongsong ketupat. Jika kemahiran ini tidak diwarisi dengan sebaiknya dari nenek moyang, agak sukar untuk menghasilkan ketupat palas yang berkualiti sama ada dari segi rasa mahu pun pada kesenian kelongsongnya yang berbentuk tiga segi. Pada kebiasaannya, ketupat palas disediakan dengan hidangan sampingan yang lain seperti gulai ayam/daging atau dimakan begitu sahaja. Kewujudan ketupat sebagai makanan tradisi dan simbol kebudayaan Melayu dikatakan ada diceritakan sejak berkurun lamanya di dalam kesusasteraan nusantara seperti Hikayat Indraputra. Justeru, ketupat palas begitu popular dan tidak asing bagi populasi nusantara seperti Malaysia dan Indonesia. Ketupat palas banyak dikaitkan dengan perayaan orang Islam (Hari Raya Aidilfitri) yang dipercayai akan kewujudannya sejak abad ke-15 lagi. Masyarakat Islam pada waktu itu diseru agar memberikan buah tangan berupa ketupat palas kepada saudara-mara, jiran tetangga dan rakan sambil bermaaf-maafan apabila berakhirnya bulan Ramadan dan meraikan kedatangan Aidilfitri atau lebaran. Perkataan “lebaran” itu sendiri dipercayai berasal dari perkataan “leburan” yang membawa maksud peleburan dosa-dosa yang lalu. Bahkan, dipercayai perkataan “ketupat” berasal daripada bahasa Jawa iaitu “kupat” yang membawa pengertian mengakui kesalahan yang dilakukan sesama manusia. Isi pulut yang berwarna putih di dalam kelongsong ketupat pula menjadi simbol kepada kesucian seseorang daripada dosa. Hal ini bermaksud, setelah sebulan berpuasa di bulan Ramadan, umat Islam akan kembali kepada fitrahnya yang asal iaitu suci bersih daripada segala  dosa bagaikan beras pulut yang putih bersih. Pembebasan daripada belenggu dosa-dosa yang lalu diraikan melalui salam bermaaf-maafan dengan diiringi pemberian ketupat palas. Dalam erti kata lain, pemberian ketupat kepada saudara-mara, jiran tetangga dan rakan merupakan satu simbol yang melambangkan kemenangan umat Islam setelah sebulan berpuasa dan melawan hawa nafsu di bulan Ramadan. Manakala anyaman yang bersilang-silang pada kelongsong ketupat pula memberi maksud yang tersirat iaitu dosa-dosa yang berselirat pada diri manusia. Namun, sejarahwan juga berpendapat bahawa berkemungkinan ketupat palas sudah wujud sejak zaman pra-Islam lagi di mana penganut Hindu terutamanya di kepulauan

Bali dan juga di negara Filipina yang begitu sinonim dengan penggunaan daun (anyaman daun) terutama dalam upacara keagamaan mereka.



Pada hari ini, hidangan ketupat palas bukan sahaja didapati pada Hari Raya Aidilfitri, bahkan menjadi hidangan utama pada majlis keraian orang Islam yang lain seperti sambutan Hari Raya Haji (Aidiladha). Ketupat palas juga sering kelihatan menjadi hidangan di majlis rasmi yang diadakan oleh para penjawat awam dan swasta. Justeru, ketupat palas dikatakan merupakan satu identiti umat Islam dan orang Melayu amnya. Bukan sekadar menjadi perlambangan di hari yang mulia, ketupat palas juga diangkat sebagai satu makanan tradisi yang berperanan dalam kehidupan sosial masyarakat. Di samping itu, ketupat palas juga dijadikan sebagai buah tangan pemberian oleh orang muda kepada orang yang lebih tua. Kewujudan ketupat palas diyakini sangat berkait rapat dengan sejarah perkembangan orang Melayu. Melayu pada asasnya difahami sebagai satu kaum peribumi yang bertutur dalam bahasa Melayu, kebiasaannya beragama Islam dan menjalani kehidupan dengan mempraktiskan tradisi dan adat istiadat Melayu. Peratusan besar orang Melayu didapati banyak bertebaran di Tanah Melayu (Malaysia) dan Indonesia terutamanya di kawasan seperti Minangkabau, Aceh dan Bugis. Perkahwinan campur yang berlaku di antara Melayu dengan kaum lain telah mengembangkan keturunan bangsa Melayu pada hari ini. Selain dipercayai sebagai satu bangsa yang ramai bilangannya iaitu berselerak di bahagian Semenanjung Malaysia hingga ke Sumatera, Indonesia dan kepulauan Borneo, bangsa Melayu turut dipercayai berkembang di Australia. Menurut pengkaji sejarah, bangsa Melayu dikatakan berasal dari kelompok Austronesia yang berselerak di Semenanjung Malaysia hingga ke Sumatera, Indonesia dan bahagian selatan Thailand. Pantai selatan Burma dan Kepulauan Borneo juga dipercayai menjadi kediaman awal sehingga berkembangnya bangsa Melayu pada hari ini. Bahkan dipercayai bahawa bangsa Melayu juga menapak di Sri Lanka dan Afrika Selatan (Milner 2010). Walau bagaimanapun, dipercayai terdapat kelompok-kelompok kecil golongan Melayu yang berbeza dari segi bahasa, budaya dan genetik akibat daripada faktor imigrasi dan asimilasi yang berlaku di sekitar Asia Tenggara (Milner 2010; Barnard 2004). Keadaan ini menyebabkan ketupat palas tidak asing bagi sesetengah bangsa lain selain bangsa Melayu. Peradaban Melayu dikatakan berkembang pesat pada era Kesultanan Melayu Melaka (Alexanderll 2006; Wolters 1999). Adat Melayu (merangkumi makanan tradisi Melayu dan juga bahasa Melayu) telah berkembang melalui pelayaran para pedagang Melayu di sekitar wilayah Asia Tenggara pada masa itu. Hal ini secara tidak langsung menyebabkan makanan tradisi orang Melayu seperti ketupat palas dikenali pada ketika itu. Kemasukan Islam pada abad ke-12 dalam kalangan masyarakat Melayu memberi satu peradaban dan identiti orang Melayu yang tersendiri. Kemasukan Islam bukan saja meresapi rakyat jelata, bahkan turut menambat hati para raja di negeri-negeri Tanah Melayu. Pengislaman yang menyeluruh ini memberi kesan kepada budaya dan cara hidup orang Melayu pada ketika itu. Makanan tradisi Melayu pada ketika itu banyak dikaitkan dengan ajaran dan prinsip kehidupan yang diamalkan dalam ajaran Islam. Di Malaysia, penduduk Melayu merupakan populasi terbesar berbanding kaum lain (Department of Statistics Malaysia 2016). Sebilangan penduduk Melayu (anggaran 60%) dikatakan bertebaran di kawasan luar bandar. Faktor geografi didapati boleh menjadi satu faktor yang menyumbang kepada kecenderungan pemilihan makanan (Che Wan Jasimah 2009). Hal ini juga ada hubung kaitnya dengan seni pembuatan makanan tradisi bangsa Melayu seperti ketupat palas yang banyak dikuasai oleh penduduk luar bandar. Pengaruh agama Hindu dan animisme pernah dikaitkan dengan sesetengah acara atau perkara yang diamalkan oleh masyarakat Melayu. Pun begitu, sesetengah perlakuan ini masih terus diamalkan pada hari ini selagi tidak bertentangan dengan akidah Islam. Fenomena sosial ini merupakan kesan daripada sejarah kedatangan orang India ke Tanah Melayu melalui aktiviti perdagangan di sekitar Asia Tenggara dan pekerjaan buruh di bawah penjajahan British pada ketika itu. Pengaruh agama Hindu telah meresapi adat budaya orang Melayu meliputi makanan, pakaian dan sebagainya (Halimi 2008; Muhammad Isa 2002; Ragman 2003; Katiman 1984; Fauziah dan Ruslan 2000; Sivanantham dan Suberamanian 2014). Dalam masyarakat Melayu, seni anyaman ketupat dikategorikan sebagai  seni tampak (seperti seni ukir, seni bina, seni hias, pertukangan tangan, tenunan, anyaman dan lain-lain) yang tidak menyalahi prinsip-prinsip Islam yang diamalkan oleh orang Melayu. Namun, ketupat palas tidak terlepas daripada spekulasi pengaruh agama Hindu terhadap kewujudannya (Akbar 2010).