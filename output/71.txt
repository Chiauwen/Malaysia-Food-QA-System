International Journal of the Malay World and Civilisation 9(2), 2021: 59 - 67 

(https://doi.org/10.17576/jatma-2021-0902-06) 

Fungsi Makanan dalam Interaksi Sosial Masyarakat Melayu: Satu Kajian Teks Cerita Rakyat  The Function of Food in Social Interaction: A Folklore Text Study 

Suhaini Md Noor & Mohd Faizal Musa 

ABSTRAK 

Masyarakat Melayu kaya dengan kepelbagaian makanan tradisionalnya yang tersendiri. Menerusi makanan, latar  belakang masyarakat dapat dikenal pasti termasuklah keunikan budaya sesebuah kelompok termasuk cara mereka  berinteraksi dalam sistem sosial dapat difahami dengan lebih baik. Kajian ini dijalankan bagi melihat jenis makanan  yang tercatat dalam cerita rakyat terpilih iaitu Musang Berjanggut. Kajian ini adalah kajian kualitatif yang menggunakan  pendekatan analisis teks dalam mengintepretasi teks sebagai pernyataan yang menjelaskan keadaan dan menyediakan  panduan dalam mengenal pasti makanan dan fungsi makanan dalam interaksi masyarakat Melayu pada pelbagai  peringkat. Hasil kajian mendapati 29 jenis makanan yang tersurat dalam teks Musang Berjanggut menghuraikan  tentang kekayaan makna simbol makanan dan keunikan fungsi makanan dalam dunia gastronomi Melayu. Fungsi  makanan juga dimanfaatkan dalam menjelaskan kedudukan sosial masyarakat, status ekonomi, interaksi sosial dalam  kalangan masyarakat Melayu.  

Kata kunci: Gastronomi; makanan; interaksi sosial; cerita rakyat 



PENDAHULUAN 

Makanan berperanan besar dalam kehidupan  manusia daripada sudut budaya. Bagaimana makanan  dinikmati dan kandungannya yang boleh membawa  penyakit turut dikaitkan dengan budaya (Aishah@ 

Eshah & Abd Aziz 2010). Pemilihan makanan  berdasarkan idea kesihatan dan pantang larang turut  dikaji. Makanan yang berunsurkan angin, bisa, tajam  dan kesannya kepada kesihatan masyarakat Melayu  antara kajian diet masyarakat Melayu (Julaina, Nor  Hashimah & Junaini 2018).  

Pandangan ini amat bertepatan dengan frasa  yang dilontarkan bapa gastronomi, Brillat-Savarin  dalam bukunya yang diterbitkan seawal Disember  1825 dan diterjemahkan Anne Drayton pada 1970.  

“Tell me what you eat: I will tell you what you are”.  Ternyata, makanan memberi makna besar dalam  hidup manusia. Ini kerana makanan merupakan  antara keperluan asas dalam pembentukan  kelangsungan hidup manusia selain menjadi medium  dalam perhubungan dan komunikasi antara manusia  (Khalila Ilia & Mohd Faizal 2016). Inilah yang  dirangkumkan sebahagian daripada ilmu gastronomi  atau sains makanan dan pemakanan. 

Menariknya kajian seumpama ini  menggambarkan pemilihan makanan dalam budaya  sesebuah masyarakat juga berbeza dan unik kaedah  pengelasannya. Di luar negara juga, kajian-kajian  yang berkisar etika dan peraturan makanan dan  pemakanan berdasarkan budaya masyarakat turut  semakin berkembang. Kajian norma budaya dalam 

60 Suhaini Md Noor & Mohd Faizal Musa 

mengatur pengelasan makanan ‘terhormat’ dan  ‘terlarang’ dalam masyarakat turut dikaitkan dengan  idea-idea kesihatan dan kebersihan dan peraturan  yang mengawal konteks di mana makanan tertentu  boleh atau tidak boleh dimakan (Máirtín 2018).  Gastronomi difahami sebagai kajian tentang  hubungan antara budaya dan makanan (Csoban &  Konyves 2015).  

Bergerak daripada perkembangan penyelidikan  berkait bidang gastronomi dan budaya masyarakat,  justeru cerapan nilai budaya dan kehidupan  masyarakat menerusi karya sastera seharusnya  tidak dikesampingkan. Para pengkaji pasti maklum  bahawa kajian pemakanan tidak terbatas kepada  seni memasak semata-mata malah ianya hanya  merupakan sebahagian kecil daripada disiplin ini  (Julaina, Nor Hashimah & Junaini 2018). Kajian  gastronomi merangkumi pelbagai komponen  budaya yang menjadikan makanan sebagai paksi  penelitian (Santich 2004). Ini kerana karya sastera  adalah cerminan kehidupan masyarakat pada zaman  ianya dihasilkan, ditulis mahupun disampaikan  secara lisan. Makanan dengan itu bukan sahaja  ditanggapi sebagai suatu hidangan atau juadah  yang lazat dan merangsang kenikmatan, tetapi ia  juga harus mendorong dan merangsang pemikiran  dan perasaan; it was not enough for the food to be  delicious; it also had to elicit thoughts and feelings (Myhrvold 2011). Oleh itu, makanan, dalam hal ini  gastronomi telah pun dianggap sebagai satu disiplin  budaya (Ferguson 1998).  

Menerusi teks sastera tradisional, penulis bukan  hanya menyampaikan cerita menerusi plot-plot  cerita, tetapi penulis juga akan secara langsung  memperkenal identiti dan budaya masyarakat.  Penyampaiannya yang cukup lembut, tersirat  dan tinggi santunnya ini dirakam dalam bentuk  sastera lisan termasuklah pantun, bidalan, kiasan  dan cerita rakyat yang serius dan berunsur jenaka.  Semua bentuk sastera lisan ini diturunkan dari  generasi ke generasi, diterima sebagai nilai yang  dikongsi sehingga menjadi jati diri dan budaya yang  diamalkan.  

Cerita rakyat merupakan antara koleksi  khazanah masyarakat Melayu yang disampaikan  secara lisan serta diwarisi dari satu generasi kepada  satu generasi selepasnya. Cerita rakyat merupakan  sebuah genre lisan yang disampaikan secara  pertuturan dari satu generasi kepada satu generasi  yang lain. Ianya merupakan warisan datuk nenek  moyang kita suatu ketika dahulu (Siti Fatiemah &  Jama’yah 2013). Antara yang masyhur dan diketahui  

ramai termasuklah Bawang Putih Bawang Merah,  Pak Pandir, Batu Belah Batu Bertangkup, Si Luncai,  Pak Kadok, Lebai Malang, Musang Berjanggut  dan banyak lagi. Cerita-cerita ini tidak mempunyai  pemilik dan penyampaiannya ditokok tambah oleh  setiap tukang cerita untuk lebih menarik. Maka,  cerita rakyat tidak mempunyai empunya yang abadi  (Mohd Firdaus & Normaliza 2016). Ada sesetengah  pengkaji yang turut menamakannya sebagai genre  cerita jenaka dalam sastera rakyat (Nang Naemah  et al. 2015). Cerita rakyat digunakan untuk  menyampaikan ilmu tentang kehidupan sesama  manusia, manusia dengan alam dan manusia dengan  Tuhan (Fatan Hamamah 2008). Justeru, kajian ini  akan melihat jenis-jenis makanan yang tercatat  dalam teks cerita rakyat, mengenal pasti identiti  masyarakat, serta menganalisis simbol-simbol dan  fungsi makanan yang tersirat di dalamnya.  

SOROTAN KAJIAN LEPAS 

BANDINGAN INTERDISIPLIN ILMU  

GASTRONOMI DALAM TEKS SASTERA 

Menerusi produk sastera, diyakini keistimewaan  dan ciri khas makanan sesebuah peradaban atau  bangsa boleh dijejak; ‘within its literature, each  culture portrays its characteristic cuisine, as well  as its peculiar traditional rules and habits in the  act of eating. Food offers a means of powerful  imagery’ (Polišenská 2011). Keindahan budaya  menerusi makanan masyarakat Melayu terbukti  mengindahkan sastera lisan orang Melayu.  Berlatarkan sastera khusus pantun Melayu, seiring  bidang makanan, teks pantun turut dikaji sebagai  alat menyampaikan perasaan. Pembayang pantun  sering diabaikan dan dikatakan hadir hanya sebagai  ‘penyedap’ pantun. Justeru, pengkaji terdahulu telah  meneroka unsur makanan dalam pembayang pantun  serta peranan dan fungsinya. Kajian menggunakan  pendekatan eklektik seperti yang dikemukakan oleh  David Waines tentang masakan menerusi komponen  pewaris dan warisan. Paparan makanan Melayu  dalam pantun dilihat dalam tiga kategori iaitu  pertama; makanan dan peranannya. Kedua, makanan  dan resipi; dan ketiga, makanan dan penyediaan.  

Kajian pembayang pantun ini berjaya  menyerlahkan fungsi makanan dalam pembayang  pantun tidak hanya memperindahkan rima pantun  malahan makanan-makanan yang diketengahkan  ternyata mempunyai nilai kebijaksanaan orang  Melayu. Inggu yang dibakar memiliki khasiat 

perubatan yang diamalkan oleh orang Melayu untuk  mengubati penyakit sawan (Khalila Ilia dan Mohd  Faizal 2016). Selain itu, kaedah memasak dalam  pembayang pantun juga turut memperlihatkan  kemahiran orang Melayu yang hebat dalam  menyesuaikan kaedah masakan dengan jenis  masakan bagi mengekalkan keenakan dan kesegaran  makanan iaitu udang tidak boleh digoreng tetapi  sesuai dipanggang atau dibakar agar tidak hilang rasa  lemaknya. Penemuan kajian lepas ni membuktikan  makanan yang muncul dalam sastera lisan orang  Melayu tentulah sejenis makanan istimewa yang  bukan sahaja di kecap dengan deria rasa, tetapi tentu  sahaja turut diproses oleh minda dan emosi. 

Selain pantun, peribahasa Melayu yang kaya  dengan kiasan dan bahasa simbolik juga turut  dikaji. Dalam konteks budaya Melayu, elemen  yang terdapat dalam gastronomi jelas dapat dilihat  dalam peribahasa Melayu. Tumpuan kajian adalah  peribahasa yang menunjukkan pengaruh makanan  yang berunsur sejuk dan bisa. Contohnya, labu  mewakili makanan berunsur angin dan keli  mewakili makanan berunsur bisa. Makanan jenis  ini adalah antara makanan ‘terlarang’ kepada wanita  yang berpantang selepas melahirkan anak. Sekali  lagi, nilai khasiat perubatan dalam budaya Melayu  ditonjolkan pula dalam peribahasa Melayu. Selain  itu, makanan juga dikaitkan dengan psikologi  manusia di mana ternyata sifat manusia dikaitkan  dengan apa yang dimakannya. Hasil kajian  mendapati peribahasa berkaitan makanan berunsur  angin seperti labu mempunyai tingkah laku  ‘sombong’ dan ‘bermegah’. Sementara makanan  berunsur bisa seperti ikan keli menunjukkan tingkah  laku ‘merungut-rungut’ dan ‘curang’ (Julaina, Nor  Hashimah & Junaini 2018). Huraian makna dalam  peribahasa Melayu mencerminkan akal budi,  khususnya berkaitan gastronomi Melayu. 

Kajian makanan dan psikologi manusia  dalam teks sastera turut dijalankan di luar negara.  Menariknya kajian yang bersumberkan skrip  drama tulisan penulis tersohor Shakespeare ini  mengemukakan penemuan amalan makanan  mempengaruhi personaliti seseorang dalam agama  Kristian. Dikatakan mereka yang berpersonaliti  sanguine iaitu mereka yang boleh dipercayai,  lembut, bertimbang rasa, mudah simpati dan ceria,  digalakkan tidak mengamalkan makan bersulam  air dan dilarang mengambil minuman keras dalam  kuantiti yang banyak. Manakala seseorang yang  berpersonaliti choleric iaitu mereka yang cepat  marah, dan mudah bertengkar dikatakan perlu kurang  

Suhaini Md Noor & Mohd Faizal Musa 61 

berpuasa dan elakkan minuman keras tertentu.  Roti juga digambarkan dalam drama Shakespeare  sebagai makanan yang menghilangkan stress dalam  kalangan masyarakat bandar dan kurang dinikmati  oleh penduduk miskin kerana proses penyediaannya  yang lama (Joan Fitzpatrick 2016). 

Antara kesusasteraan dan budaya, Roland  Barthes merupakan salah seorang yang menjadi  pelopor bidang kajian semiotik makanan dan budaya.  Beliau mengumpul idea-ideanya dalam bukunya  Mythologies di mana dia menulis tentang makanan:  “Ia bukan hanya koleksi produk yang boleh  digunakan untuk kajian statistik atau pemakanan.  Ia juga, dan pada masa yang sama, terkait  sistem komunikasi, imej, protokol penggunaan,  situasi, dan tingkah laku” (Barthes 1972). Istilah  “makanan” mula-mula digunakan oleh pengkaji  cerita rakyat untuk memahami hubungan antara  tingkah laku yang berkaitan dengan makanan dan  identiti masyarakat, kumpulan, dan etnik sebudaya.  Menerusi kajian makanan dalam cerita rakyat, satu  kerangka tentang makanan dalam cerita rakyat  telah dibina, di mana makanan yang ditonjolkan  dalam cerita haruslah menggambarkan makanan  kebiasaan kelompok masyarakat itu sendiri. Ianya  termasuklah tradisi makanan sesebuah komuniti  termasuk bukan sahaja resipi, tetapi kaedah yang  mana makanan dikumpulkan, disimpan, disediakan,  dan dihidangkan (David 2011). 

Kajian makanan atau gastronomi telah membuka  pintu bandingan ilmu interdisiplin dalam bidang  sastera. Bandingan sastera dengan ilmu gastronomi  meliputi penelitian berkenaan penggunaan makanan  dalam melatari aktiviti seharian dan identiti  masyarakat serta metaforanya yang memberi  makna lebih mendalam kepada teks kesusasteraan.  Kajian falsafah makanan juga menganalisis simbol  makanan yang mencerminkan identiti budaya  merangkumi pelbagai isu daripada kedudukan sosial  (Whitt 2011).  

METODOLOGI  

Bagi tujuan menganalisis makanan dalam teks yang  dikaji, pendekatan analisis teks (discourse analysis)  digunakan. Analisis teks/wacana adalah teknik untuk  menganalisis teks spesifik dan memahami hubungan  antara teks dengan disiplin ilmu yang dibandingkan.  Ia mengandaikan bahawa wacana sebagai praktis  sosial yang mewujudkan dan melahirkan fakta  sosial, dan dalam masa yang sama ia dilihat sebagai  amalan kebiasaan sesebuah kelompok. 

62 Suhaini Md Noor & Mohd Faizal Musa 

Keeley (1990) mendefinisikan wacana  sebagai pernyataan yang menjelaskan fenomena,  menyediakan asas kepada menganalisis, dan  menyediakan panduan untuk memahami bahasa  tertentu, simbol, penghujahan dan kesimpulan.  Wacana melibatkan semua jenis praktis dalam  bentuk ucapan, tulisan, imej dan gerakan di mana  aktor-aktor sosial ini bergantung pada hasil dan  interpretasi makna (Torfing 2005). 

Bagi mencungkil keluar aspek-aspek wacana  gastronomi daripada cerita rakyat ini, kajian  menggunakan acuan seperti disarankan oleh David  Waines. Acuan penyelidikan Waines ini akan  membolehkan pengecaman atau proses mengenal  pasti warisan gastronomi masyarakat Melayu  dengan berkesan, khususnya yang melibatkan faktor  lokaliti. David Waines, mengetengahkan acuan  kajian beliau tersebut dalam The New Cambridge  History of Islam Volume 4: Islamic Cultures and  Societies to the End of the Eighteenth Century.  

Dalam penyelidikan gastronomi beliau, David  Waines menegaskan, demi memahami masakan  sesuatu bangsa, catatan peribadi seperti travelog  atau nukilan pengembaraan boleh dimanfaatkan.  Salah satu travelog yang kaya dengan dokumentasi  gastronomi ini sebagai contoh adalah Kisah  Pelayaran Abdullah oleh Munshi Abdullah.  Menerusi acuan Waines ini, beliau menekankan  dua poin pokok dalam memahami aspek-aspek  gastronomi yang melibatkan seni masakan. Dua  komponen penting yang diperhatikan beliau adalah  i) pewaris; dan ii) warisan.  

Jika komponen pewaris melibatkan si penyedia  makanan dan catatan peribadinya (seperti travelog);  komponen warisan melihat lima aspek lebih kecil  iaitu; i) Pembentukan sempadan budaya baharu; ii)  Warisan penyediaan makanan; iii) Dapur; iv) Bahan  dan proses; v) Pengaruh terhadap perbendaharaan  kata. Waines menambah warisan makanan  akan mengalami proses adaptasi, akulturasi dan  akomodasi yang kadang kala boleh mengakibatkan  identiti makanan asal itu sama sekali hilang. Identiti  sesuatu makanan itu antara lain ditentukan oleh  kosmopolitanisme dan pembentukan sempadan  budaya baharu yang mana kompleksiti penyediaan  makanan dan penggunaan bahan-bahan masakan  yang mahal mulai merubah jati diri warisan  makanan. 

Menurut Waines seterusnya warisan makanan  khususnya legasi satu-satu kulinari itu akan dapat  

digali pada pengetahuan lisan dan bertulis sesebuah  bangsa; ‘knowledge of matters culinary and dietic  was available through both oral and written  channels’ (Waines 2010). Cerita-cerita rakyat tidak  syak lagi adalah salah satu saluran lisan yang boleh  dirujuk. Dalam konteks ini, kanun Melayu Musang  Berjanggut adalah satu pengetahuan lisan yang  menawarkan maklumat tersembunyi mengenai  aspek gastronomi ini. 

DAPATAN KAJIAN 

MAKANAN DALAM TEKS  

MUSANG BERJANGGUT 

Walaupun penulisnya tidak diketahui, cerita rakyat  akan tersusun mengikut plot awal, semasa dan  akhir serta ada unsur logiknya sendiri walau tidak  bertepatan dengan kelaziman umum. Cerita rakyat  akan berlatarkan ciri tempatan kerana ia milik  masyarakat setempat dan sangat mudah dipengaruhi  elemen budaya setempat. Justeru, cerita rakyat  mempunyai peranan sebagai panduan, nasihat dan  sanjungan tokoh yang diangkat kepada masyarakat  secara kolektif (Syed Abdullah 2011). 

Kajian ini memfokuskan teks Musang  Berjanggut. Karya Musang Berjanggut adalah antara  cerita rakyat / cerita jenaka Melayu atau bahan  kesusasteraan rakyat yang diperoleh menerusi cerita 

cerita lisan zaman silam (Mohd Taib 1970). Terbitan  yang diangkat ini adalah berdasarkan naskhah  himpunan Sir R.O Winstedt dan A. J Sturrock yang  dulunya diterbitkan oleh Methodist Publishing  House, Singapura pada tahun 1908. Kisah yang  berunsurkan kecindan ini diterbitkan semula pada  tahun 1963 sebanyak 11 kali oleh Oxford University  Press dan diikuti edisi kedua dengan ejaan baharu  oleh Penerbit Fajar Bakti Sdn. Bhd pada tahun 1970.  

Musang berjanggut adalah sebuah karya yang  dimuatkan dalam buku Jenaka Melayu suntingan.  Cerita Musang Berjanggut mempunyai 43 plot  cerita yang ditonjolkan oleh penulis. Menurut buku  Cerita Jenaka Melayu susunan Hassan Ahmad  pada tahun 2007, ianya adalah berkisarkan dua (2)  watak utamanya iaitu Kamalul Arifin dan isterinya  Dang Seri Arif Laksana. Kisah ini adalah berlatar  belakangkan kebijaksanaan dan kelebihan Kamalul  Arifin yang mencari jodoh perempuan yang bijak.  Dang Seri banyak menggunakan kebijaksanaannya  untuk menangkis kejahatan orang-orang istana 

yang berniat serong terhadapnya semasa ketiadaan  suaminya. Jadual 1 ini adalah senarai makanan,  

Suhaini Md Noor & Mohd Faizal Musa 63 

kaedah memasak dan maklumat berkaitan yang  ditemui dalam kebanyakan plot cerita yang dikaji. 

JADUAL 1. Makanan dalam Teks Musang Berjanggut 

Bil Jenis Makanan Kaedah Memasak Maklumat lain 1 Beras / Nasi Tanak Di makan di kebanyakan masa 2 Rempah ratus Bahan masakan 

3 Kacang Rebus Dijadikan bahan utama bubur 4 Nyiur / kelapa yang berkukur Diperah untuk santan Bahan masakan 5 Garam - Bahan perisa 6 Anak-anak ikan halus (bilis) - Dimakan dengan nasi 

7 Sirih Pinang / Sirih Sekapur 

Dimakan mentah 

8 Daging Kerbau 

Dinikmati selepas makan  

Dijamu kepada tetamu 

Disimpan dalam bekas /tepak /puan Lauk kenduri 

9 Daging Kambing Lauk kenduri 

Di gulai 

10 Ayam Lauk kenduri 

11 Itik Lauk kenduri 

12 Telur Lauk Istimewa, dimakan dengan nasi 13 Mentimun Dondang 

14 Halwa Nikmat - Dimakan selepas hidangan nasi 15 Rojak - 

16 Gula - Bahan masakan 

17 Pulut Kukus Kukus Dimakan semasa sarapan 18 Nasi Adap-adap/Hadapan Set nasi dan lauk Dihidangkan kepada pengantin di pelamin  19 Nasi Damai Set nasi dan lauk Dihidangkan selepas pengantin  20 Lempeng - 

21 Penganan - 

22 Cucur - 

23 Timun Kerabu / Hirisan 

24 Buah Anggur Dimakan mentah Makanan istana 

25 Buah Pisang - 

26 Air Kelapa Diminum mentah Dibelah menggunakan parang 27 Ubi keladi - 

28 Tebu pisang - 

29 Bubur - Masakan yang dicampur kacang, gula dan kelapa 

Menurut Jadual 1, boleh disimpulkan bahawa  teks Musang Berjanggut adalah sebuah karya  yang sangat banyak menonjolkan keunikan dan  kepelbagaian aktiviti masyarakat Melayu. Ia  merangkumi istiadat istana hingga kerukunan  kerabat, upacara dan majlis kenduri perkahwinan  yang sangat unik dan penuh dengan adat keraian  dan meriah keramaian, ikatan kekeluargaan juga  aktiviti seharian. Kesemua ruang interaksi sosial  ini digambarkan dengan terperinci dan diselangi  dengan elemen gastronomi yang disentuh secara  

fokus dalam kajian ini. Secara keseluruhannya,  terdapat 29 jenis makanan yang disentuh dan disebut  dalam teks ini.  

PENCIRIAN MAKANAN TRADISIONAL MELAYU 

Berdasarkan senarai makanan yang dikemukakan,  didapati nasi adalah jenis makanan ruji yang  ditemukan dalam kebanyakan bahagian teks. Nasi  atau asalnya beras, ditanak dan dijadikan bahagian  utama dalam hidangan bersama-sama lauk pauk. 

64 Suhaini Md Noor & Mohd Faizal Musa 

Nasi diangkat sebagai makanan yang dinikmati  oleh semua lapisan masyarakat sama ada di istana  mahupun rakyat jelata rentas negeri dan kampung.  

Perjalanan watak utama teks ini, Kamalul Arifin  mencari perempuan untuk dinikahi juga berbekalkan  beras yang dicampur bahan lain iaitu kacang, rempah  ratus, gula dan kelapa siap dikukur. Di setiap rumah  yang ditumpanginya, Kamalul Arifin meminta agar  berasnya ditanak menjadi nasi. Justeru, dapat dilihat  bahawa nasi adalah makanan wajib setiap rumah  dan bekalan beras adalah sesuatu yang semestinya  dimiliki oleh setiap keluarga. Dapatan ini bertepatan  dengan kajian yang dijalankan oleh pengkaji  terdahulu yang bersetuju nasi adalah hidangan  utama masyarakat Melayu. (Mohd Nazri et al. 2017;  Tan 2004). 

Bahan-bahan masakan yang dinyatakan dalam  teks ini juga adalah menepati ciri-ciri makanan  tradisional Melayu. Santan, rempah-rempah, gula  dan garam adalah bahan masakan utama yang  banyak digunakan dalam masakan Melayu. Justeru  dapatan ini menyokong hasil penyelidikan terdahulu  yang turut menyatakan bahawa bahan ini amatlah  signifikan dengan pencirian makanan tradisional  Melayu (Zainal et al. 2010; Hutton 2005; Abdul  Hafiz Ainuddin 2013).  

Kuih-kuih tradisional Melayu yang dinyatakan  juga adalah sebahagian kuih yang sangat sinonim  dengan budaya Melayu. Menariknya, kuih-kuih ini  termasuk lempeng dan cucur sangat dekat dengan  budaya masyarakat di Malaysia (Nadia Hamid 2016)  khususnya dihidang bersama pulut dan ikan kering  sebagai sarapan di negeri Kedah (Syahid Sokri 2014).  Ternyata, dapat dijustifikasikan bahawa teks Musang  Berjanggut menepati konsep kulinari tradisional  Melayu terutamanya nasi sebagai makanan ruji  atau utama masyarakat Melayu. Malah, jika dilihat  kepada bahan masakan, jenis-jenis makanan berat  dan makanan kudapan yang dinyatakan, tidak  keterlaluan jika dapatan menyatakan dengan jelas  bahawa latar teks Musang Berjanggut ini secara  dalam kalangan masyarakat negeri Kedah atau  negeri di bahagian utara Semenanjung Malaysia. 

FUNGSI MAKANAN DALAM TEKS 

MAKANAN SEBAGAI ALAT INTERAKSI SOSIAL 

Nasi adalah makanan ruji masyarakat Melayu.  Dalam teks ini hidangan nasi dimunculkan dalam  kebanyakan plot cerita terutama yang menceritakan  

aktiviti makan dan minum. Nasi dalam masyarakat  Melayu terutama menerusi teks cerita rakyat yang  dikaji dilihat mempunyai banyak fungsi yang  menyokong keberkesanan dan kelangsungan  interaksi sosial masyarakat. Nasi dihidangkan  hampir setiap masa dalam kelangsungan sesebuah  hubungan kekeluargaan. Aktiviti makan dan minum  berlangsung ketika semua keadaan suka mahupun  sedih. 

Maka pada ketika itu, ayahanda bondanya leka oleh menangis  sahaja tengah-tengah memakan nasi. Maka Kamalul Arifin  sampai di pintu pagarnya, ia minta dikhabarkan kepada  ayahnya kepada budak penunggu pagar itu, mengatakan ia  sudah sampai. 

Maka nasi hadapan yang berbunga sahalat dan telur diangkat oranglah ke hadapan Kamalul Arifin kedua laki isterinya. 

Maka angkatlah pula nasi damai ke hadapan Kamalul Arifin  kedua laki isteri. Lalu disuruh isteri imam dan orang-orang tua  makan keduanya; makan sedikit dengan kemaluan.  

Selain itu, aktiviti makan minum juga berperanan  dalam mendamaikan individu yang berkonflik. Ini  dapat dilihat menerusi timbang rasanya Kamalul  Arifin dan isteri tetap menjamu Tuan Kadi makan  dan minum tanda mereka menerima maaf dan tidak  akan memalukan Tuan Kadi atas perbuatannya yang  melampaui batas. 

Masing-masing pun mengaku tidak memecahkan perkhabaran  lagi. Hatta, Tuan Kadi pun memakan bersama-sama dengan  Kamalul Arifin kedua laki isteri, maka Kadi pun membaca doa  selamat lepas daripada bahaya yang maha besar itu. 

Sirih pinang atau sirih berkapur merupakan  hidangan yang sangat sinonim dengan orang Melayu.  Ia merupakan makanan selingan atau kudapan  sampingan tradisional dalam budaya Melayu.  Fungsinya sangat menarik untuk diperhatikan.  Ia dimakan pada kebanyakan masa oleh pelbagai  golongan tidak kira di istana mahupun rumah  rakyat biasa. Sirih dimakan di waktu pagi, selepas  makan dan dijamu kepada tetamu bagi tujuan merai,  menghilangkan gemuruh akibat malu atau resah  serta sebagai tanda hormat kepada tuan rumah  ataupun orang yang lebih tua. Hal ini dapat dilihat  ketika keresahan dan kecanggungan Dang Seri  Arif Laksana kerana asyik diperhati suaminya juga  diubati dengan kunyahan sirih. Hal yang sama dapat  dilihat ketika upacara perkahwinan berlangsung. 

Maka sekalian orang menari berhentilah, berjamu makan  minum pula, bersuka-sukaan.

Setelah musta’id sekaliannya, maka Paman pun memberi arwah  di balai makan minum semuanya; imam, pegawai, segala anak  buahnya. Maka di rumah pun demikian jugalah, makan minum sekalian perempuan. 

Maka Dang Seri Arif Laksana pun kemalu-maluan mendengar perkataan suaminya itu, sambil tunduk memakan sirih. 

Maka Kamalul Arifin membasuh tangan lalu memakan sedikit sedikit dengan halus manis kelakuannya, tertib dan lendip rupa  kelakuannya. Maka seketika lalulah sudah; membasuh tangan  serta makan sirih sekapur. 

MAKANAN SEBAGAI KAYU UKUR KELAS  SOSIAL DAN STATUS DALAM MASYARAKAT 

Jika dilihat dalam beberapa plot cerita, jenis makanan  dan saiz hidangan yang dijamu memberi makna  yang luas dalam mengenali dan memahami identiti  dan taraf hidup seseorang dalam sesebuah kelompok  masyarakat. Makanan berfungsi menjelaskan kelas  sosial atau status sesebuah keluarga.  

…isteri biaperi pun memimpin tangan menantunya masuk ke  dalam pagar itu, langsung ke rumah sekali, serta didudukkan  di atas ciur yang indah dengan sekalian orang pengiring itu,  dijamu makan minum sebagaimana adat aturan orang besar 

besar di dalam negeri itu… 

Maka Datuk Seri Paduka Arifin pun menjamu mentuanya kedua  laki isteri bagaimana adat jamuan orang besar-besar juga. 

Mereka daripada keluarga orang berada  menghidangkan makanan yang sesuai adat  aturan orang besar-besar bagi menggambarkan  kemampuannya. Keluarga biaperi yang berada serta  sesuai dengan status Kamalul Arifin sebagai anak  

Suhaini Md Noor & Mohd Faizal Musa 65 

angkat Raja, selayaknya ia suami isteri disambut  dengan istimewa sesuai kedudukan dirinya dan  keluarganya. Selain itu, ketika menerima kedatangan  keluarga mentuanya ke negeri Syahar Desa, Datuk  Seri Paduka Arifin menyediakan jamuan hidangan  yang istimewa dan diumpamakan jamuan makan  orang-orang besar negeri. 

Hatta, setelah sudah masak nasi itu lalu diangkatnya oleh orang  tua itu ke hadapan Kamalul Arifin seraya berkata, “Silakanlah  anakku makan; barang rupanya tiada dengan sepertinya.” 

…setelah sudah musta’id sekaliannya, lalu dihidangkan  nasi dan bubur itu dibubuhkan ke dalam semeritnya, lalu  diangkatkan Paman ke hadapan Kamalul Arifin. Maka Paman  pun berkata, ‘Ayuhai anak muda, silakanlah makan sekarang di  atas kadarnya! 

Manakala mereka yang daripada kalangan orang  biasa menghidangkan makanan yang sederhana atau  seadanya sahaja bagi melambangkan keluarganya  daripada kelas bawah atau orang kebanyakan.  Biasanya makanan yang dimaksudkan dengan  seadanya atau sekadar nya adalah merujuk kepada  makanan yang sedia ada biasanya dinikmati oleh  keluarga sehari-hari.  

Selain itu, pemilihan menu makanan untuk  menjamu tetamu juga perlu sesuai dengan darjat  dan kedudukan tetamu yang bertamu. Dalam  teks Musang Berjanggut ini, menu makanan yang  kononnya dimasak oleh Dang Seri Arif Laksana  kepada pembesar-pembesar negeri dan kerabat  istana juga berbeza. Ia dapat dilihat dalam paparan  jadual berikut: 

JADUAL 2. Tawaran Makanan Dang Seri Arif Laksana  

Bil Jenis Makanan Kaedah Memasak Maklumat lain 1 Penganan *Sejenis kuih dan kudap-kudapan Tuan Kadi Negeri 2 Lempeng * Kuih yang pipih dan tipis yang dibuat daripada tepung Temenggung 3 Cucur *Kuih daripada tepung dan bahan-bahan lain yang digoreng Tuk Menteri 4 Santapan Raja Bendahara 5. Santapan *Makan atau minum (digunakan oleh raja-raja) 

6 Santapan Sultan Sumber: http://prpm.dbp.gov.my/ 

Jika dilihat kepada senarai makanan yang  dijadikan alasan dan muslihat oleh Dang Seri  Arif Laksana kepada para pembesar negeri dan  kerabat istana adalah agak berbeza-beza. Di sini,  penulis menggambarkan kepelbagaian makanan  yang sinonim dengan peringkat-peringkat  masyarakat. Bagi pembesar negeri, mereka terdiri  

daripada masyarakat marhaen yang diangkat dan  dilantik menjadi pembesar, antaranya Tuan Kadi,  Temenggung dan Tuk Menteri. Justeru makanan  yang ditawarkan oleh Dang Seri Arif Laksana  pastinya makanan yang sinonim dengan rakyat  biasa. Makanan tersebut adalah termasuk penganan  iaitu sejenis kuih kudapan, lempeng yang merupakan 

66 Suhaini Md Noor & Mohd Faizal Musa 

kuih pipih atau nipis yang diperbuat daripada tepung  dan dicanai tanpa minyak/tohor serta cucur sejenis  kuih yang diaduk tepung bersama bahan-bahan lain  seperti udang, bilis, telur, garam seterusnya digoreng  ke dalam minyak.  

Namun, tiada makanan khusus yang ditawarkan  Dang Sari Arif Laksana kepada kerabat istana iaitu  Raja Bendahara, Raja Muda dan Sultan. Mereka  hanya dijanjikan santapan. Istilah santapan adalah  khusus digunakan oleh golongan istana yang  membawa makna makanan atau hidangan. Selain itu,  sultan menggambarkan rezeki yang baik kepadanya  adalah umpama anggur yang dekat di mulut. Ini  jelas menunjukkan bahawa, anggur adalah buah  yang dinikmati oleh orang kelas atasan atau berada.  Justeru, dalam penulisan atau penghasilan cerita  rakyat, makanan dijadikan simbol kayu ukur kelas  sosial masyarakatnya. Ia mudah difahami, konkrit  dan masih lestari hingga ke hari ini. 

KESIMPULAN 

Kajian ini telah menyerlahkan elemen makanan  dan elemen terkait dalam menghidupkan cerita  yang disampaikan. Sains makanan atau gastronomi  menjadi satu bidang ilmu yang sewajarnya dikaji  secara bandingan dengan teks karya sastera  tradisional. Melalui dapatan makanan, teks ini telah  dapat disahihkan latar ceritanya yang menepati  konsep tradisional Melayu. Justeru, terbukti cerita  Musang Berjanggut adalah olahan cerita rakyat yang  dekat dengan jiwa masyarakat Melayu. Selain itu,  tidak keterlaluan dinyatakan bahawa negeri Kedah  menjadi latar cerita ini. Masyarakat Kedah dikenali  menerusi makanan tradisional yang diangkat dalam  jalan cerita ini. Kekayaan warisan gastronomi Kedah  menjadi batu tanda yang relevan dalam pengesanan  asal usul teks ini.  

Selain itu, fungsi makanan dalam melestari  interaksi sosial dan sebagai kayu ukur kelas sosial  dalam masyarakat sangatlah jelas terpapar menerusi  jalan cerita teks Musang Berjanggut. Interaksi sosial  dapat dipelihara dengan memanfaatkan fungsi  makanan. Makan dijadikan alat untuk mengukuhkan  ikatan kekeluargaan, keharmonian masyarakat,  meraikan kebersamaan, mendamaikan pihak yang  berkonflik, serta melestari adat dan kepercayaan  menerusi upacara dan majlis yang disambut.  Pemilihan jenis makanan dan adat yang diamalkan  dalam masyarakat turut menunjukkan perbezaan  yang jelas wujud dalam kelas sosial masyarakat  Melayu.