Meriahkan Deepavali dengan pemakanan sihat
Bernama
November 5, 2018 05:39 MYT

Mengunyah kudapan ketika perayaan adalah suatu yang lazim bagi rakyat negara ini.
Bangun sebelum fajar menyinsing, melumurkan badan dengan minyak bijan serta serbuk herba shikakai, mengenakan pakaian tradisional baharu dan sesetengah pula ke kuil untuk bersembahyang, merupakan rutin lazim menandakan bermulanya sambutan Deepavali bagi kaum India.
Perayaan bermula dengan sarapan enak, lazimnya merangkumi idli dan tose yang diperbuat daripada lentil hitam dan bijian beras yang diperam.
Idli atau kek beras yang dikukus serta tose yang dimasak di atas kuali besi leper, dihidangkan bersama-sama cutni, sambar (kuah lentil), ayam dan kambing.
Pesta itu berterusan sehingga makan tengah hari dan malam meliputi hidangan lengkap nasi putih, beriani atau nasi minyak dengan lauk ayam dan kambing berserta sayur-sayuran. Vegetarian juga menikmati jamuan vegan mewah pada hari berkenaan.
Ini belum diambil kira minuman berkarbonat dan kordial selain teh dan kopi yang diminum sambil mengunyah kudapan seperti muruku, achi muruku (kuih ros), omapudi (hidangan snek kaum India merangkumi kekacang dan lain-lain) serta manisan seperti ladu, halwa dan gulab jamun.
Akan ada yang berkata: "Hari ini sahaja, jadi makan dan minum sesuka hati anda." Bagi yang sihat, perbuatan ini mungkin tidak membawa apa-apa kesan, namun bagi yang menghidap kencing manis, hipertensi atau obesiti, mereka diingatkan agar berfikir sekali lagi.
Sekeping muruku seberat 20 gram (g) mengandungi kira-kira 120 kalori (kal), idli 75g mempunyai 85 kal, tose 80g (120 kal), wade lentil hitam seberat 40g mengandungi 165 kal manakala sesudu besar (10g) kuah ayam atau kambing pula mengandungi 120 kal dan sepotong kambing masak kari (80g) bersamaan 135 kal dan ayam kari (120g) mengandungi 290 kal.
Gabungan kesemua ini boleh menjejaskan kesihatan mereka sementelah menurut Garis Panduan Diet Malaysia, jumlah kalori yang disyorkan bagi peringkat usia 18 hingga 59 tahun ialah 1,900 kal (lelaki) dan 1,600 kal untuk wanita.
Pakar Sains Nutrisi Universiti Teknologi Mara Dr A. Mahenderan berkata makanan kaum India kecuali makanan yang digoreng celur, bergula dan bergaram, pada amnya sihat jika diambil secara sederhana, justeru makan secara berlebihan walaupun hanya untuk sehari perlu dielakkan.
"Jangan terlebih makan sebarang jenis makanan... kunci untuk pemakanan sihat ialah BMV (seimbang, sederhana dan pelbagai). Seseorang itu mesti tahu keperluan kalori hariannya agar mereka boleh mengimbangi diet berdasarkan kalori tersebut pada hari berkenaan," katanya.
Bercakap kepada Bernama di sini, Mahenderan yang juga Ketua Pusat Pengajian Pascasiswazah, Fakulti Sains Sukan dan Rekreasi, turut menekankan kepentingan mengambil pelbagai jenis makanan daripada kumpulan berbeza dalam satu hidangan.
Penolong Setiausaha Persatuan Pemakanan Malaysia itu turut menyarankan pengambilan lebih banyak sayuran, kurangkan nasi, mi, tose atau idli serta minum air kosong sebelum makan bagi membantu pengurusan berat badan.
Ditanya mengenai pengambilan alkohol semasa perayaan iaitu sesuatu yang agak biasa semasa Deepavali, Mahenderan berkata walaupun alkohol tidak mempunyai kalori, pengambilan berlebihan boleh merosakkan hati.
"Hati organ yang amat penting dalam tubuh kita kerana ia mempunyai banyak fungsi... saya secara peribadi tidak jadikannya tabiat. Jika anda minum sekali-sekala, cuba hadkan dan elakkan," katanya yang turut menasihati kaum India menghentikan tabiat minum secara berlebihan semasa merayakan sesuatu.
Paling penting katanya berjalan pantas minimum 10 minit, tiga kali sehari boleh membantu dari segi kecergasan fizikal selain mengamalkan kesederhanaan semasa menikmati juadah pada Deepavali ini.



